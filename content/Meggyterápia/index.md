---
title: Meggyterápia
summary: Hogy segített a meggy (és a morfium) abban, hogy megtanuljak meditálni.
date: 2024-06-08
draft: false
---
Kezdődik a meggyszezon, kezdődik számomra a meggyterápia. Amikor ugyanis meggyet majszolok egy kistányérból, lassan sétálgatva, érzem a meggy savanykás ízét, amit nagyon szeretek, meditatív állapotba kerülök, egyre kevesebbet gondolok a holnapra, vagy a tegnapra, csak a MOST létezik, és egyik percről a másikra élek. Figyelem, ahogy belül a gyógyulás folyamata zajlik, csak hagyom, hogy a testem tegye a dolgát, én csak követem.

Hogy tanultam meg ezt, és miért pont a meggy?

Valójában nem tanultam ezt, legalábbis nem állt szándékomban, sőt, még csak nem is tudtam, hogy ezt tanulom. Most lesz 10 éve, hogy egy baleset miatt kórházban töltöttem egy hónapot. A vége felé már tudtam, lassan, legyengülve sétálgatni az ágyam körül és a folyosón. Bárki kérdezte, mit kívánok, én meggyet kívántam, és így kilószámra hozták nekem a meggyet. Közben pedig, a gyógyulás érdekében, valamilyen morfiumszerű nyugtató-fájdalomcsillapítót kaptam rendszeresen, amitől egyfajta félálomszerű állapotban voltam folyamatosan. Mivel teljesen le voltam szedálva, nemigen tudtam azon gondolkodni, hogy mi lesz holnap, vagy mi volt tegnap. Csak léteztem, egyik percről a másikra, totyogva sétálgattam, majszoltam a meggyet egy kistálból, élveztem az ízét, sejtettem, hogy azért kívánom ennyire, mert a szervezetemnek épp nagy szükége van rá, és (talán életemben először) ha nem is tudatosan, de befelé néztem, érzékeltem, ahogy belül zajlik a gyógyulás folyamata.

Most, ha meggyet eszem és kicsit felidézem azt, amit akkor tettem, amikor le voltam szedálva, a meggy íze, a lassú séta, az emlékek ereje visszavisz abba az állapotba, amikor csak a gyógyulásra figyeltem, miközben testemben és a lelkemben változások mennek végbe. Most tudatosan arra törekszem, hogy a testemet megajándékozzam azokkal az élményekkel, amik ahhoz szükségesek, hogy gyógyulhasson, erősödhessen, létrejöhessen az az ember, aki akkor lettem volna, ha emberhez méltó körülmények között nőttem volna fel. Olyan ez, mint a nyelvtanulás: ha gyermekkorodban tanulod meg a nyelvet, anyanyelvi szinten beszéled. Ha utólag, felnőttként tanulod meg, törni fogod, bukdácsolva beszélsz… de legalább beszélsz!