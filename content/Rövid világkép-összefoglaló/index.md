---
title: Rövid világkép-összefoglaló
summary: Az alábbiakat már korábban megírtam a Facebookon valakinek válaszként. De szerintem megállja a helyét önmagában is.
date: 2024-05-28
draft: false
---
Az alábbiakat már korábban megírtam a Facebookon valakinek válaszként. De szerintem megállja a helyét önmagában is.

Én nem keresem már az “igazságot”, csak sejtem, hogy azoknak lehet igazuk, akik azt állítják, hogy eszmében, történetben gondolkodunk. Minden tényt ahhoz igazítunk, ami a fejünkben létrejött modellnek (világképnek) megfelel. Ha pedig valaki erkölcsi itéletet mond másról (lásd “sátánista kultusz”) az csak annyit fog elérni, hogy erőszakra buzdítja azokat, akik fejében hasonló világmodell él. Mit gondolsz, hogy lehetett rávenni emberek millióit, hogy más embereket legyilkoljanak és elfogalják a földjüket? Mit gondolsz, hogy jöttek létre a mai kultúránk alapjait lerakó világbirodalmak? Mit gondolsz, miért nem maradt fent mára szinte egy olyan kultúra sem, amelyik nem az erkölcsi ítéleten alapulva viszonyul a másik emberhez? Amíg bárki olyat állíthat, hogy mások a sátán kultuszát gyakorolják, és így gonosznak bélyegzik meg őket, addig ne várj csodát. Mert a biblia istene nem fog csodát tenni, ezt garantálhatom neked. Hacsak nem olyanokat, mint amiket a jelenések könyvében olvashatunk, ahol a lovak zablájáig ér a vér és hasonló elmebeteg rémálmok, amiket mi úgy olvasunk, hogy a szerető isten igéje.

Én is megtértem anno, mert én is “felismertem, hogy bűnös vagyok”. Aztán teltek az évek, és bár a felszínen remek keresztény maradtam, belül nem láttam azt a csodálatos változást, amit reméltem és amit mások állítottak, és amit magam is hirdettem. És elkezdett zavarni a “mi bent, ők kint” hozzáállás, amit a kereszténység, vagy akármelyik vallás hirdet. A pokol örökkévalósága szintén durva probléma volt. Aztán tanulni kezdtem, befelé nézni, megérteni, mi zajlik odabent. És lassan rájöttem, hogy a “bűnös vagyok” felismerését a neveltetésem és a kultúrám adta valójában. Az egész kultúránk azon alapszik, hogy erkölcsi ítéletet mondunk mások felett és ez alapján büntetünk vagy jutalmazunk (eszünk a jó és rossz tudásának fájáról, ismerős?). És hát az emberi psziché így működik: a gyermekkorban rólunk mondott ítéleteknek igyekszünk megfelelni, a traumák tapasztalataiból merítve reagálunk ugyanúgy a traumatikus hatásra emlékeztető szituációkban, múltbeli tapasztalatok alapján vetítjük előre a jövőbeni várakozásainkat. Kiderült számomra, hogy a biblia istenképe egy emberi kivetítés a jó és rossz megítéléséről, ami koronként változik, de még mennyire. A biblia tele van ellentmondásokkal, akárhogy bizonygattuk, hogy milyen koherens, mindenféle szellemi tornamutatványokkal operálva. Egyszóval, nem bűnösök vagyunk, akik büntetést érdemlünk, hanem emberek, akik próbálják a tanultak alapján a szükségleteiket betölteni. Sajnos a tanultakat nehéz felülírni, de lehetséges. Ebben tagadhatalanul segíthet a megtérés, de az önismeret és az egészséges önreflexió, valamint a külső segítség nagyon fontos.

Lehet bármilyen tanítás önmagában koherens, és logikus, attól az még nem lesz igaz. A Harry Potter világa is szépen fel van építve, ki van találva, de attól még nem igaz. Ne gyere nekem a biblia igazságát bizonyító érvekkel, persze, hogy egy csomó minden igaz benne, de egy csomó minden komplett marhaság, amit igaznak fogadunk el, azért, mert pár őszintén hívő ember meghalt érte. Ha pedig mégiscsak igaz a biblia, akkor bizony azt mondom, hogy elsősorban isten követett el brutális bűnöket az emberiség ellen. Jaja, tudom, szabad akarat, stb…