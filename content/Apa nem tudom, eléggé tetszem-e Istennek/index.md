---
title: Apa, nem tudom, eléggé tetszem-e Istennek!
summary: Keserves élmény volt belátni, hogy a szeretet és elfogadás helyett az erőszak és manipuláció a vallás valódi tanítása.
date: 2024-05-30
draft: false
---
Tizenegynéhány éves volt a lányom, akkoriban még lelkes gyülekezetbejáró család voltunk. Én erősen hittem a keresztény tanítások jellemformáló hatásában, és boldogan lubickoltam a “teljes kegyelem” tanában, amelyik azt mondja, hogy Isten Krisztus kereszthalála miatt teljes mértékben kegyelmet adott nekünk, és így már semmi sem állja útját annak, hogy mi egy töretlen kapcsolatban legyünk Vele, mindenkor megbízhatunk abban, hogy meghallgat minket és egyengeti az életünket. Csodálatosnak éreztem ezt a tudást, hogy mindig ott van számomra a szeretete és a kegyelme. Ennek szellemében beszélgettem a lányommal, és megkérdeztem tőle, hogy “ugye milyen jó, hogy ilyen csodálatos Istenünk van, aki így szeret és elfogad bennünket?”. Én nem ilyen gondolatokkal nőttem fel, ezért azt gondoltam, hogy azért nem érzem ezt a nap minden percében, annak ellenére, hogy megtért hívő vagyok, mert még fejlődnöm kell az Istennel való kapcsolatomban, hiszen sok év beidegződéseit nem lehet egyhamar levetkőzni. A lányom azonban születése óta gyülekezetbe, vasárnapi iskolába jár, otthon is imádkozunk, és szeretjük Istent, sokszor mondtam is a gyerekeimnek, hogy tudják-e miért szeretem őket, és tudták, persze, azért, mert a gyermekeim, nem kell kiérdemelni a szeretetet, pont, mint Istennél. Így hát arra számítottam, hogy csillogó szemmel válaszol, hogy igen Apa, csodálatos, hogy az Isten ilyen jó hozzánk, örülök, hogy a gyermeke vagyok én is.

Nos, nem ez volt a válasza. Legnagyobb megdöbbenésemre így válaszolt: “Apa, nem tudom, eléggé tetszem-e Istennek! Sokszor rossz vagyok, és Isten olyankor biztosan haragszik!”. Hallgattam és zakatolt az agyam. De hát nem ezt tanítottuk neki! Miért hiszi ő is, hogy Isten szeretetét ki kell érdemelni? Miért értékeli magát rossznak? Hiába beszéltem neki Isten kegyelméről? És lassan rá kellett jönnöm, hogy bizony nem azt tanítottam valójában, amit hittem, hanem azt tanulta meg, amit tettem és aki voltam. A gyerekek nem azt tanulják, amit mondunk nekik, hanem azt, amit mi is élünk. És amit mi ítélünk, azzá válnak. Egy érdekes példa Jean Liedlofftól: amikor vendégségbe megyünk, előtte megmondjuk a kisfiunknak, hogy Petike, most Mari néniékhez megyünk, legyél jó kisfiú! Mit ért ebből Pistike? Pont azt, hogy a várakozásunk szerint ő rossz lesz, hiszen ezért kell szólni, hogy jó legyen. A gyermek pedig az önképét belőlünk meríti, amit ítélek róla, azzá formálódik tudat alatt. Vagyis, megkapta az üzenetet: te rossz vagy. Ugyanígy nőtt fel az én lányom is. Ha nem úgy cselekedett, ahogy az szerintem helyes, akkor biblikus módon jól elvertem, teljes jóakarattal, hogy a “helyes” útra tereljem. Sok ostoba dolgot tettem a gyerekeimmel, de egy dolgot biztosan tudok: végig szerettem őket, az egész családomat, a legjobbat akartam, de csak ennyire voltam képes, hogy elvárásokat támasszak, és büntessek vagy jutalmazzak. Hiszen én is ezt kaptam születésem óta, és ehhez alkalmazkodtam tudat alatt. A szeretet számomra összekeveredett az erőszakkal, hiszen egy gyermek alapból feltételezi, hogy a szülei szeretik őt, ha tehát bántalmazták, akkor nyilván az a szeretet jele. Ezt erősítette ráadásul a bibliai tanítás is, Isten pont ugyanígy bánik velünk. Olyannyira fontos a büntetés, hogy még a saját fiát is kénytelen volt meggyilkoltatni, mert különben teljességgel elfogadhatatlanok vagyunk a számára. Az bibliai istenkép egy traumatizált, szerencsétlen apa képe, egy olyan világmodell, amelyikben a traumatizált, sérült állapot az általános, a normális, olyannyira, hogy azt állítják, eleve bűnösek vagyunk születésünktől fogva. Mi nyomoríthat meg jobban egy embert, mint ez a tudat? Ahol a “megoldás” ugyebár csakis erőszakos módon történhet, egy ember kereszthalála révén. Mert büntetni, hát azt muszáj.