---
title: A hit terapeutikus hatása
summary: A hívő vallásos élet áldásos hatásai a pszichológia szemével nézve.
date: 2024-06-03
draft: false
---
Ha teljesen le akarom egyszerűsíteni a világképemet, azt alapvetően Marshall Rosenbergtől kaptam:  
Az embernek egyetemes szükségletei vannak, és minden cselekedete arra irányul, hogy ezeket a szükségleteket kielégítse. Ami a szükségletek kielégítésére irányuló módszereket illeti, ebben már nagyok a különbségek, és ezeket segíti és szabályozza az aktuális történetünk (kultúránk, vallásunk, társadalmunk). Az alapvető szükségletek listája lehet bő, lehet rövid, lehet (Maslow-) piramis jellegű, de alapvetően egyetérthetünk az alábbiakban:  
1 Önfenntartás (fizikai szükségletek)  
2 Biztonság (védelem)  
3 Szeretet  
4 Empátia  
5 Pihenés (játék)  
6 Közösség  
7 Kreativitás  
8 Autonómia (önállóság)  
9 Küldetéstudat (életcél)

A világképem másik fontos eleme, hogy a mi kultúránk (és jelenleg a legtöbb elterjedt kultúra) súlyosan megsebzi az embert alapvető szükségletei mentén. Ez lehet trauma, de lehet hiány is: amennyiben nem kapjuk meg a maga idejében azokat az élményeket, amik szükségesek az egészséges fejlődésünkhöz, sérültek leszünk, mintha trauma ért volna minket. Ennek gyógyítására alkalmas a terápia, ami nem más, mint az elmaradások pótlása annak érdekében, hogy újraírjuk az agyunk sérült mintázatát (neuroplaszticitás).

Mindezt azért sorolom fel, mert nagyon hálás vagyok, hogy életemben sok évet a gyülekezetben tölthettem, mert a hitnek terapeutikus értéke van. Azt gondolom, hogy az útkeresés fontos eleme volt a megtérés és a hit, és örülök, hogy nem valamilyen látványosan önpusztító módszert választottam, mert így képessé lettem a továbblépésre is. Nagyon sok szükségletünk kap tápot a hitre jutás során egy gyülekezetben:
### A megtérés
Amikor teljes szívvel elhiszem, hogy van egy Isten, aki jó, és aki feltétlenül szeret és elfogad, euforikus hálát érzek. Ráadásul a gonoszság elleni védelem érzete is jár ezzel, tehát egyszerre elégül ki a biztonság, szeretet és az empátia iránti szükségletem.

### Az imádkozás
Az imádkozás során a meditációhoz hasonló tudatállapotba kerülünk, ami jót tesz a lelkiállapotunknak, felismeréseket és megnyugvást hoz. A hála gyakorlása megtisztítja az elmét és a lelket.

### A dicsőítés, éneklés
Ismert terápiás módszer a közös éneklés, főleg akkor tesz jót a léleknek, ha felemelő érzésekkel párosul. Nem beszélve az extázisról, ami már a tudatmódosító szerek áldásos hatásaival is vetekszik.

### A közösség
A gyülekezethez, egy közösséghez tartozom, ahol elfogadást, szeretetet, megbecsülést, segítőkészséget tapasztalok. Én magam is adhatom ugyanezt másoknak. A közösség iránti igényem nagy mértékben teljesül. Valamint a szeretet és a (kezdetleges) empátia is!

### A gyónás
A legtöbb terapeuta és pszichológus egyetért abban, hogy az empátia a lélek gyógyulásának egyik legfontosabb eszköze. A gyónás során elmondhatom valakinek, akiben megbízom, ami a lelkemet nyomja, anélkül, hogy büntetéstől kéne félnem, valaki empatikus módon meghallgat. Mivel közösségi lények vagyunk, nagyon fontos szükségletünk az, elmondhassuk a történetünket valakinek, aki ítélkezés nélkül meghallgat és megért.

### A hittérítés
Amikor már jobban ki vagyunk képezve a tanításokban, legtöbben résztveszünk a hittérítésben is, amikor is hirdetjük a megbocsátás evangéliumát az embereknek. Ez egy felemelő küldetéstudattal tud párosulni, ami szintén egy fontos szükségletünk, minden ember szeretne jelentőségteljes életet élni.

### A közös programok
Egyértelműen a játékosság utáni vágyunkat segítjük a közös gyülekezeti programokkal, még akkor is, ha azok kimondottan hittérítési célből vannak. Annak idején részt vettem a pantomimozásban, nagyon szerettem, mert ügyes voltam benne, így sok elismerést, és csodálatot kaptam, ami jól esett, de legfőképp a játék élménye motivált.

### A közös szálláshelyek
Sok fiatal jött Budapestre Biliaiskolába járni, nem épp a leggazdagabb rétegből. Ők közösen kivettek egy albérletet és közös háztartást vezettek. Megosztották az ételt egymással. Egymás fizikai szükségleteiről gondoskodtak.

A gyülekezetbe járva lassan tanultam arról, hogy mit jelent a szociális életben navigálni, részt vettem pletykákban, megtanultam, kiben bízhatok, hova fordulhatok segítségért, tanultam, hogy dolgozzak fel csalódásokat, megízleltem, milyen az, hogy másokra is figyelnem kell, feleségem lett, gyermekeim, akikkel valahogy meg kellett tanulnom együtt élni. Mindezt nem tanultam meg fiatal koromban, nagyon erős hiánnyal (és még erősebb traumákkal) jöttem, és nagyon sokat segített rajtam az, hogy hívő lettem.

**Hálás vagyok ezért. És a hála szerintem szintén egy nagyon fontos szükségletünk.**