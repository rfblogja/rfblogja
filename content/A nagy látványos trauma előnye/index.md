---
title: A nagy, “látványos” trauma előnye
summary: Legtöbben nem is tudjuk, hogy segítségre van szükségünk. Ki az, aki nagyobb eséllyel jön rá, hogy baj van?
date: 2024-06-12
draft: false
---
Említettem már, hogy brutális gyerekkorom volt. Ennek hatása traumaként maradt fent (PTSD). A trauma jellemzője, hogy olyan agyi mintázatokat alakít ki, amik a traumatikus eseményre emlékeztető helyzetekben eltúlzott védekező választ váltanak ki, mint például az érzelmi disszociáció, vagy dühroham. Nem annyira köztudott azonban, hogy a gyerekeinket rendszeresen traumatizáljuk azzal, hogy ítélkezünk felettük és nem validáljuk az érzéseiket (“ne sírj már, katonadolog, nagyfiúk nem félnek”). A másik kevéssé köztudott dolog, hogy a hiány is traumatikus hatást vált ki. Ha egy gyerek nem kapja meg a neki járó kötődést, szeretetet, validációt, képtelen lesz ellazulni, állandó stresszt él meg, ami a traumához hasonló tüneteket produkál. Ez a hiány okozta trauma azonban olyannyira elterjedt a mi kultúránkban, hogy elfogadjuk normálisként, azt hisszük ez nem is lehet másképp. A vallási tanítás is ezt tükrözi: bűnösek vagyunk, már így is születtünk. A normalitás nimbusza miatt azonban szinte senkiben nem merül fel a kérdés: lehetne másképp is élni? Helyette inkább odakintről várunk megoldást: család, politikusok, megváltó.

Aki viszont már gyerekkorában érzi/sejti, hogy az, amiben él, nem stimmel valahogy, az nagyobb eséllyel kezdi el keresni az alternatívát. Aki az úgynevezett rendes családban nő fel, ahol mindössze az elvárások sokasága nyomorítja meg a lelkét, nem érti, miért boldogtalan, miért nincs kockázatvállalási kedve, és ami a legfontosabb: még szégyelli is magát emiatt, nem meri gondolni sem, hogy nem ő tehet róla. Nem akarom elvenni a saját sorsunk iránti felelősségünket, de nagyon nehéz kitörni a kondicionálásból. Az a tény, hogy már kisgyerekként éreztem azt, hogy nagy baj van, segített abban, hogy egyfajta útkeresővé váljak, ennek része volt pl a megtérés, az Isten keresése is. Az ilyen ember könnyebben jut el arra a pontra, hogy külső segítségre van szüksége, ezt én kulcsfontosságú felismerésnek tartom. Ez pl a feleségem egyik legnagyobb dilemmája még mindig, annyi év önismereti út után is: “De hát én egy rendes családban nőttem fel, szerettek a szüleim, mi bajom lehet? Aki borzalmakat élt át, annak persze, hogy kell a segítség!”

Így lehetséges, hogy emberek milliói élik le az életüket abban a hitben, hogy a világ gonosz, ő maga is gonosz, és a boldogság majd csak a mennyben jár a földi szenvedésért cserébe, és majd a megváltó segít elvenni a “bűneiket”. Ezért van az, hogy továbbadjuk a gyermekeinknek is azt a generációs traumát, amit nem bírálunk felül, mert nem is tudunk róla.