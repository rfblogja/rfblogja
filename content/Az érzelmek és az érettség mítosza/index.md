---
title: Az érzelmek és az érettség mítosza
summary: Elterjedt vélemény szerint, akinek nincsenek érzelmei, az igazán érett felnőtt. Valójában ennek az ellenkezője igaz.
date: 2024-07-21
draft: false
---
Az érzelem, mint az öröm, a félelem, a hála, az undor, a düh feladata eredetileg az, hogy cselekvésre indítson. A hála például közelítő érzés, arra vezet, hogy együtt legyek valakivel, míg a harag távolító, vagyis emiatt eltávolodom mástól. Egész kiskorunktól kezdve mégis arra nevelnek bennünket, hogy "uralkodjunk" az érzéseinken, pontosabban, hogy elnyomjuk azokat. Ne hisztizz! Mit bőgsz már, ez nem fáj ennyire! Egy ilyen nagyfiú nem fél! Ne ugrálj és hangoskodj annyit! Köszönj szépen a néninek! Ráadásul a validálás hiánya, a büntetés réme, és a morális ítélet okozta trauma ismert következménye a disszociáció, vagyis az érzelmek leválasztása. Az ember, mire felnő, nem érzi a sértések okozta fájdalmat, lepereg róla minden bántás, és közömbös marad akkor is amikor valami sikert ér el. Természetesen eközben a stressz szintje szinte állandóan magas, csak nem tudjuk, hogy ez azzal függ össze, hogy elnyomtuk az érzéseinket. Mivel szinte mindenki, aki ebben a kultúrában nevelkedett, ilyen, azt gondoljuk, hogy ez normális, és emiatt kívánatos állapotként írjuk ezt le (ebben a vallások az élen járnak). Az ilyen ember egyébként ebben a kultúrában sikeres embernek számít, az érzéketlen hideg átgázolás mindenen, éppenséggel a társadalom élére repíthet bárkit. A siker az érettség jele, ezért, aki "uralkodik az érzelmein", az a közfelfogás szerint egy érett ember, aki sikeresen felülemelkedett az élet alantas buktatóin. A magam nevében beszélek: azt hittem, az érettség jele, hogy nem hatott meg a saját gyerekem sírása, nem érintett meg a mások öröme, és egyetértettem azzal, hogy Istennek parancsolatba kell adnia egy olyan alapvető érzést is, mint a szeretet, mert hát másképp hogyan is lehetnénk erre képesek. Az érzésektől, főleg a fájdalomtól való menekülés azonban a boldogságra való képességüket is gúzsba köti, hisz olyan nincs, hogy szelektíven csak bizonyos érzéseket nyomunk el.
Ha tehát élni akarunk, mégpedig úgy, ahogy azt az evolúció során kialakítottuk, akkor bizony vissza kell mennünk a fájdalomhoz is, fel kellene ébresztenünk akár a haragot is, hogy azokat megélve képessé váljunk a boldogságra, örömre és a szeretetre. Meg kell értenünk, hogy az érzelmeket nem mások okozzák, hanem azok a gondolatok, amiket egy adott helyzetről vagy emberről gondolunk. Egy érzés kb 90 másodperc alatt végigmegy a szervezetünkön (Jill Bolte Taylor szerint), ha tehát azt tapasztaljuk, hogy fennmarad egy érzés huzamosabb ideig (pl folyamatos düh), az csak annyit jelent, hogy fenntartottuk a gondolatot, ami az érzést kiváltotta. Ezen pedig lehet tudatosan dolgozni. Vannak eszközeink arra, hogy a gondolkodásunkat megváltoztassuk, amik aztán felelősek lesznek az érzéseinkért. De senki se gondolja, hogy ez egy isteni csoda folytán fog megtörténni, ez munka. Sok munka. És hosszú idő. És fárasztó.
És még csak azt sem tudom megigérni, hogy megéri, mert én is csak az út legelején járok, tehát fogalmam sincs, hogy mi lesz ebből. Annyit tudok csak, hogy az a hit, ami bűnösnek és képtelennek bélyegzett, csak a felismerésig tudott elvezetni.