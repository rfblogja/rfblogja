---
title: Az engedelmesség mint legfőbb erény
summary: "Ábrahám hite: a vak, irracionális engedelmesség kultusza."
date: 2024-05-28
draft: false
---
Ahogy terjedt a magántulajdon, és a kultúránk egyre inkább az elit, vagyis az uralkodó osztály kiszolgálásáról kezdett szólni, úgy vált egyre fontosabbá a történetünkben az engedelmesség, mint erény. Az ember egyre inkább önállótlan lett, mivel születésétől fogva sérült a lelke, szüleik és tanítóik ítélete és büntetése/jutalmazása miatt. Azok a vallások lettek a leginkább erőszakossá, ahol az engedelmesség odáig fajult, hogy az ember a saját természete ellen cselekedett. Erre a legjobb példa Ábrahám, aki három nagy világvallás pátriárkája. Ábrahám egy hangot hallott a fejében, és habozás nélkül meg akarta ölni a saját fiát, amit egyetlen egészséges, épelméjű apa nem tenne meg, ha hallgatna az ösztöneire és a szükségleteire. Ezt ismerte el a legenda a legnagyobb hitbeli cselekedetnek, és ez lett az alapja kiváltságos voltának (tehát: nagy jutalmat kapott). Mivel az ember úgy nő fel, hogy a megfelelés kényszere irányítja a gondolatait, így az érzelmeit és a cselekedeteit is, igyekszik a jutalom reményében és a büntetéstől való félelmében engedelmeskedni minden parancsolatnak, mégha az szinte teljes mértékben szembemegy is a természetével. Mivel a vallás azt mondja róla, hogy magában alkalmatlan a szerepére, ezt elhiszi, hiszen ezt sulykolták bele kiskorától fogva. A keresztény istenkép épp azt az apaképet tükrözi, aki traumatizálva nőtt fel és traumatizálja a gyermekeit. Ábrahám volt ennek egyik példája. De idézhetjük Pál szavait is: “Hiszen amit teszek, azt nem is értem, mert nem azt cselekszem, amit akarok, hanem azt teszem, amit gyűlölök.”; “Hiszen nem azt teszem, amit akarok: a jót, hanem azt cselekszem, amit nem akarok: a rosszat”. Mintha csak a PTSD leírását olvasnám. Így vált lehetségessé, hogy manapság senki sem ütközik meg azon, hogy egy brutálisan megkínzott ember képe/szobra legyen kiállítva lépten-nyomon, vagy hogy más vallású/világképű embereket gonosznak bélyegzünk meg, akiket kollektívan büntetni is szabad. Az Isten pedig megjutalmazza azokat, akik a saját természetük ellenében is engedelmesen teszik/gondolják/érzik, amit mond.