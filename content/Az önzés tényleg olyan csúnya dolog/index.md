---
title: Az önzés tényleg olyan csúnya dolog?
summary: "Az Erőszakmentes Kommunikáció számomra legvonzóbb üzenete ez volt: legyél önző!"
date: 2024-06-16
draft: false
---
Az Erőszakmentes Kommunikáció számomra legvonzóbb üzenete ez volt: *legyél önző*! A módszer célja ugyanis pont az, hogy mindkét fél szükségletei teljesüljenek, tehát a folyamat során legalább akkora figyelmet kell fordítanom magamra, mint empatikusan a másikra, és képessé válok akár a saját határaim meghúzására is. A neveltetésünk arra kondicionált minket, hogy az a pozitív hős, aki alárendeli a saját szükségleteit a szeretteinek, ez pl a keresztény feleség ideálja is. Ebből következően megpróbálunk adni és adni, míg végül már nincs miből adnunk. Bármilyen furán is hangzik első hallásra, csak az tud szabadon adni, aki a feleslegből ad. A kiégés ellen a legjobb ellenszer az önzés (keresztény megfogalmazásban: újratöltekezés Istennel). Akinél a keresztény módszer csődöt mond (nálam így volt, Istennel pl sehogy se ment a szex, de még egy ölelést se kaptam tőle), annak marad a "klasszikus" önzés: meg kell szeretnie ismét önmagát. Figyeljük csak meg, hogy bánunk magunkkal, ha, teszem azt, rajtakapjuk magunkat valamin, amikor nem voltunk tökéletesek: de hülye vagyok, hogy tehettem ilyet, már megint elrontottam, stb (szándékosan csak a legenyhébb kifejezéseket választottam példának). Büntetésképpen eláraszt a szégyen és a bűntudat érzése, pont, ahogy belénk nevelték. Ahogy magammal bánok, úgy bánok másokkal is: a szeretetemet erőszakkal fejezem ki, elvárásokat támasztok. Én jelenleg is még mindig azzal küzdök, hogy nem tudom megbocsátani magamnak, hogy bántottam a családomat, még mindig képtelen vagyok megbékélni önmagammal. De azt már legalább tudom, hogy azzal nem segítek se rajtuk, se magamon, ha emiatt ostorozom magam. Terápiával, megértéssel próbálom magamat nevelni, kiállni magam mellett, mintha csak én lennék a saját gyerekem. Azért olyan nehéz ez, mert közben igenis felelős vagyok a történtekért, és ha valamit nagyon megtanultam életem során, hát az a büntetés.
A rosenbergi világkép szerint az ember minden cselekedete arra irányul, hogy valamelyik szükségletét betöltse, tehát teljességgel önzők vagyunk. Természetesen a vallásos világkép lecsap erre, azt mondja, hogy bizony, bűnösök vagyunk, és ezért nem vagyunk alkalmasak a szociális életre, ezért van szükségünk a külső isteni kényszerre, hogy legalább valamilyen szinten törődjünk egymással. Csakhogy az ember egyik alapvető szükséglete pont a közösség, a másikkal való törődés. Ez, mint mindegyik alapszükséglet, születésétől fogva megvan benne. Kényszer nélkül azonban ezt a szükségletét csak akkor tudja táplálni, ha egyrészt egyéb szükségletei be vannak töltve, másrészt előzőleg nem nevelték ki belőle a vágyat a kapcsolódáshoz, márpedig a nyugati civilizáció nevelési módszerei ebbe az irányba terelnek, a gyermeksírás hisztinek bélyegezése és a morális ítélkezés révén.
Végkövetkeztetés: ahhoz, hogy úgy tudjam szeretni és szolgálni a családomat, hogy azt ők is élvezzék, az kell, hogy én remekül érezzem magam a bőrömben, vagyis szeressem önmagamat és kényeztessem önmagamat, egyszóval, legyek nagyon önző, és törődjek **minden** szükségletemmel.
