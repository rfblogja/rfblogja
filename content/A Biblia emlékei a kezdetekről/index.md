---
title: A Biblia emlékei a kezdetekről
summary: Ettünk a jó és rossz tudásának fájáról és az élet fája el van zárva előlünk
date: 2024-11-27
draft: false
---
A Biblia tele van emlékekkel, megfontolásra érdemes tanulságokkal. Az egyik ezek közül számomra a bűnbeesés legendája, legalábbis annak szimbolikája.

Mi volt Ádám és Éva bűne, ami miatt végül átkozottak lettünk? Nem nehéz kitalálni, ott van leírva: mindketten ettek a jó és rossz tudásának fájáról. Szárazabban kifejezve: olyan tudás birtokába kerültek, ami képessé tette őket arra, hogy más emberekről, vagy akár saját magukról morális véleményt alkossanak, más szóval, erkölcsi ítéletet mondjanak.

Az evolúció során az ember a vadászó-gyűjtögető, közösségi életmódhoz alkalmazkodott, ösztönei, szükségletei és vágyai ehhez kapcsolódnak. Az élete egy szoros közösségben, változatos étrenddel és eseményekkel telhetett. Az értelme egyre jobban megnyílt, egyre inkább képes volt új fogalmakat, történeteket kitalálni.

"*Az ember tehát minden állatnak, az ég minden madarának és a mező minden vadjának nevet adott*" (Teremtés könyve, 4:20).

Ez volt az ártatlanság kora az édenkertben (legalábbis a kollektív emlékezet szerint, ugyebár "régen minden jobb volt"), mert még nem ítéltek senkit, a közösség a kölcsönösség alapján működött, az életük múlt ezen.

"*Mind az ember, mind az asszony meztelen volt, de nem szégyenkeztek egymás előtt*" (Teremtés könyve 2:25).

Amikor a kényelem és a nagyobb anyagi biztonság reményében az ember elkezdett növényeket termeszteni és állatokat tartani, az élete gyökeresen átalakult. A természetéhez közelálló, változatos, izgalmas életet lecserélte a napi többórás, jobbára unalmas munkára, a tűző napon, vagy a hidegben. A történet erre úgy emlékszik, mint egy átokra.

"*Mivel hallgattál az asszony szavára és ettél a fáról, jóllehet megtiltottam, hogy egyél róla, a föld átkozott lesz miattad. Fáradsággal szerzed meg rajta táplálékodat életed minden napján. Tövist és bojtorjánt terem számodra. A mező füvét kell enned. Arcod verítékével eszed kenyeredet, amíg vissza nem térsz a földbe, amiből lettél. Mert por vagy és a porba térsz vissza*" (Teremtés könyve 3:17).

A magántulajdon kialakulása az elit felemelkedését hozta magával, és ekkor jelenhetett meg a manipulatív motiváció, aminek elsődleges eszköze a morális ítélet. Ha úgy teszel, ahogy azt a királyok elvárják, jó ember vagy, jutalmat érdemelsz. Ha nem, rossz vagy, és büntetést kapsz. Aki úgy nő fel, hogy erkölcsi ítéletekhez idomul (vagyis legbelül elhiszi, amit mondanak róla, akár rosszat, akár jót), annak életében megjelenik a szégyen[^1].

"*Erre felnyílt a szemük, észrevették, hogy meztelenek ... Hallottam lépteidet a kertben, s féltem, mert meztelen vagyok, tehát elrejtőztem*" (Teremtés könyve 3:7).

Mivel az újfajta életmód helyhezkötött lett és a termesztéssel előállított javak több embert is el tudtak tartani, nagyobb lett a populáció, emiatt a boldogabb állapothoz való visszatérés legalábbis nehéz volt, és a luxus igéretének csapdája miatt a motiváció sem lehetett túl erős. Sejthető, hogy a vallás is útját állta ennek.

"*Lám, az ember olyan lett, mint egy közülünk, ismer jót és rosszat. De nem fogja kinyújtani kezét, hogy az élet fájáról is vegyen, egyék és örökké éljen! ... Amikor az embert elűzte, az Éden kertjétől keletre odaállította a kerubokat és a fenyegető tüzes kardot, hogy őrizzék az élet fájához vezető utat*" (Teremtés könyve 3:24).

Izgalmas adalék, hogy mindez után az egész Biblián a jó és rossz tudása vonul végig. Isten is egy ítélő bíró, aki megbünteti a gonoszakat és megjutalmazza a jókat. Természetesen a jó és rossz fogalma mást jelent, ha emberről, és mást, ha Istenről (vagyis az istenképbe vetített elitről) van szó. Talán Jézus volt az egyetlen, aki szembement ezzel ("Ne ítélj, hogy ne ítéltess!", vagy a tékozló fiú példázata) és az élethez akart minket visszaterelni. De ez sem volt túl sikeres, köszönhetően Pálnak, aki szerint "a bűn zsoldja a halál" és ezért kellett Jézusnak is meghalnia helyettünk. A büntetés jogosságának fogalma annyira beleágyazódott már tízezer éve a kultúránkba, hogy el se tudjuk képzelni a lehetőségét annak, hogy az élet fájáról is ehetnénk. Mind úgy tudjuk, hogy az el van zárva előlünk.


[^1]: Amikor a bennem élő szükségleteimre figyelek, ami az élet bennem, akkor az élethez kapcsolódom, az élet fájáról eszem. Ha azonban megítélem magam, vagy másokat (jó - rossz, megfelel - nem felel meg, ártatlan - bűnös), akkor a jó és rossz tudásának a fájáról eszem, és az átok szégyen vagy düh formájában ott van az életemben. Az érzések nem hazudnak, pontosan jelzik, hogy valamilyen szükségletünkben hiányt szenvedünk, de azt, hogy mit érzünk, azt a gondolataink határozzák meg. Ezek az érzések a düh, a szégyen, a lelkifurdalás és a depresszió. Ha ezt érezzük, tudhatjuk, hogy nem az élethez kapcsolódunk.