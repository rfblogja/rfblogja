---
title: Terra Omnia - Drauradweg a Fekete Párducon
summary: Fekvőkerékpáron Szlovéniában és Ausztriában. Útibeszámoló.
date: 2024-08-22
draft: false
---
Jó ideje tervezgettem már, hogy elkerekezek meglátogatni az [Omnia](https://www.youtube.com/watch?v=J56VVtlZCGE) együttes alapító tagjait, Jennyt és Stevet, akik már nem lépnek fel színpadon, mert elvonultak a világtól egy hegyoldali házba, amit Terra Omnia-nak neveztek el, Szlovéniában. Egyfajta zarándokútnak gondoltam, meg akartam köszönni nekik a zenét, amit a világnak ajándékoztak, és rajtam nagyon sokat segített. Megtaláltam a címüket az interneten, és a terv végül az lett, hogy megnézem a Drauradweget is Ausztriában. Ehhez le is töltöttem az [útvonalat](https://www.biroto.eu/de/radweg/europa/drau-radweg/rt00000071) a telefonomra. Gondoltam, a szálláshelyek spontán alakulnak majd, magammal vittem a függőágyamat is.
#### 2024-08-04 vasárnap: A csomagolás (elmaradt)
Néhány fontos dolog hiányzott még, például vettem a szúnyoghálóhoz rögzítőzsinórt és karabinert. Megtanultam a [hóhércsomót](https://www.101knots.com/hangmans-knot-noose.html) a karabiner rögzítéséhez. Viszont közben kaptam egy telefonhívást édesapámtól, ami után csak ültem otthon és nem volt erőm csomagolni. Így elment az egész nap. De legalább írtam egy listát a csomagolandó dolgokról.
#### 2024-08-05 hétfő: Az indulás
Délelőtt szorgalmasan csomagoltam, így aztán délben el is indultam. Ügyesen lekéstem a vonatot Rákoscsabán, így aztán elbicajoztam a Déli pályaudvarra és vettem egy jegyet Nagykanizsára. Ekkor vettem észre, hogy nem raktam lámpát a bicajra. Amúgy végül kiderült, hogy ez volt az egyetlen dolog, amit kifelejtettem a listámról, erre azért büszke vagyok. Kb este fél 8 körül érkeztem Kanizsára, és elindultam Murakeresztúr felé a kerékpárúton. Azt gondoltam, valahol a határ közelében megalszom a függőágyban. Csakhogy közben besötétedett, és Miklósfán egyszercsak végetért a kerékpárút. Mivel lámpám nem volt, nem mertem kimenni az országútra, és elkezdett szemerkélni az eső is. Bemenekültem egy fedett buszmegállóba és ott gondolkodtam, mitévő legyek. Arra gondoltam először, hogy a függőágyat kifeszítem a megállóban és szundítok reggelig. De nem mertem megtenni, túlságosan szorongtam amiatt, hogy valaki rámszól. Végül felhívtam egy kedves kanizsai jóbarátomat és bekéredzkedtem hozzájuk éjszakára. Amint elállt az eső, visszamentem tehát oda. Jót beszélgettünk és aztán jót aludtam.
#### 2024-08-06 kedd: Irány Maribor
Másnap reggel gyönyörű időre ébredtünk. Kaptam egy bőséges reggelit és ismét elindultam Murakeresztúrra. Itt a helyiekkel beszélgetve kiderült, hogy át tudok ugyan menni a vasúti hídon Horvátországba, de utána az esőben felázott földúton nehéz lesz. Ezért aztán inkább Letenye felé vettem az irányt. Nem bántam meg, nagyon szép szakasznak bizonyult, nyugis, kellemes országút. Letenyén aztán átkeltem a határon a [Mura feletti hídon](/files/IMG_20240806_100942.jpg). Egyenesen a Drava Bike útvonal felé kormányoztam magam. Čakovec faluban találtam egy remek kis kerékpárboltot, ahol 34€-ért vettem egész jó [lámpakészletet](https://prodaja-bicikla.com/webshop/oprema/svijetla-i-bljeskalice/setovi/svjetlo-force-set-usb-dot-prvo-i-zadnje/), eleve feltöltve kaptam, és töltés nélkül kibírtak több sötét estét ezután.
Hamarosan oda is értem a [Drávához](/files/IMG_20240806_114219.jpg). Sok helyen felduzzasztották a folyót, így aztán [csodaszép tavak](/files/IMG_20240806_130508.jpg) alakultak ki, mint nálunk a Tisza-tó.
Innentől már a Drava Bike útvonalon haladtam egészen Mariborig. Olvastam már korábban a Drauradwegről, és én őszintén azt hittem, hogy az egy kerékpárút. Hát, ami a horvát és a szlovén szakaszt illeti, néhol országúton vezették végig, ahol kedélyes kamionok előzgetnek, vagy murvás földút öklömnyi kavicsokkal. Na jó, azért akadtak [szépen megépített](/files/IMG_20240806_151331.jpg) szakaszok is. Meg kell jegyeznem, hogy jó tapasztalataim vannak a horvát és a szlovén sofőrökkel, nemcsak az oldaltávra figyeltek, hanem a többségük le is lassított előzés előtt, mert tudják, hogy milyen kellemetlen a kerékpárosnak a kamion keltette menetszél. Szóval, végül is lehetett haladni, és miután átkeltem a [horvát szlovén határon](/files/IMG_20240806_143539.jpg), a [Pesnicán](/files/IMG_20240806_162725.jpg), meg [valami csatornán](/files/IMG_20240806_163450.jpg) is, sötétedés után megérkeztem [Mariborba](/files/IMG_20240806_212211.jpg). A letöltött útvonal tartalmaz hotelcímeket is, ez alapján találtam rá a [Hotel Orel](https://hotel.hotel-orel.si/en/)-re. Zárható kerékpártárolóval, olcsó árakkal leptek meg, úgyhogy ott maradtam egy éjszakára 40€-ért. Miután aznap 180 km-t mentem a tűző napon, eléggé vágytam egy zuhanyra. Kicsit meg is égtem néhol, ahol nem kentem be magam megfelelően.
#### 2024-08-07 szerda: Tavak és a Savinja mentén
Reggel frissen ébredtem a szállodában és amikor megláttam, milyen remek svédasztalos reggelit kínálnak, menten kifizettem 15€-t érte, és hatalmasan bekajáltam. Már korábban is trükköztem így, a reggeli elég volt estig, nem is kellett ebédelnem. Megterveztem az útvonalat, és [elindultam a főtérről](/files/IMG_20240807_104623.jpg). Lőttem egy [szép képet](/files/IMG_20240807_113429.jpg) még Mariborról, és megkerestem a legközelebbi Lidlt, hogy megvegyem a napi betevő narancslevemet és egy Gouda sajtot (ami egyébként kitartott az út végéig). A narancslé szépen elfért az összetekert laticelben, akár estig is kellemesen hűvös maradt. Mivel elfogyott a naptejem is, egy 50 faktorost is beszereztem, és alaposan bekentem magam. Így aztán a leégés miatt a továbbiakban nem kellett aggódnom, és jogosan, minden reggel bekentem magam, és egyáltalán nem égetett meg a nap, pedig egész héten végig tűző napon tekertem.
[Dimbes-dombos tájon](/files/IMG_20240807_142136.jpg) haladtam, és izgatottan lestem, ahogy [közelednek a hegyek](/files/IMG_20240807_162558.jpg), és velük a kedvenceim, a [hegyi patakok](/files/IMG_20240807_162701.jpg). Sok helyen remek kerékpárutakkal kényeztettek a szlovének, pl van egy természetvédelmi terület, a Tavčarjev slap, egy [élmény volt](/files/IMG_20240807_172757.jpg) ott (is) tekerni. Késő délutánra hajlott már, amikor beértem Velenje-re, ahol egy tiszta vizű tó, a Velenjsko jezero [strandja csábított](/files/IMG_20240807_181046.jpg) el egy csobbanásra. Jó hideg vize volt, és nagyon mély. De nagyon jólesett a hűs fürdő.
Innen továbbmenve hamarosan a [Savinja mellett](/files/IMG_20240807_194106.jpg) haladtam. Egy helyen megálltam, hogy ellenőrizzem a telefonon, hogy jó irányba haladok-e, mire a LineageOS rebootolt. Szokott ilyet csinálni sajna, de most azért érintett rosszul, mert azt hittem, ezzel elvesztettem az aznapi útvonal gpx felvételét. De, megkönnyebbülésemre, amikor ismét elindítottam a [GPSLogger](http://gpslogger.app/) appot, ott folytatta, ahol abbahagyta, mintha mi se történt volna.
Most már táborhelykereső üzemmódban voltam. Így aztán, amikor Nazarjeben megláttam egy táblát, amire az volt írva, hogy [Kamp Savinja](https://www.camp-savinja.com/) és egy nyíl, habozás nélkül követtem az útmutatást. Hatalmas kempingbe érkeztem, több száz méteren át sorakoztak egymás mellett a luxuslakókocsik meg sátrak. Teljesen tele volt a kemping, és a recepció már zárva volt. Az időjárásjelentés szerint eső közeledett, ezért minél előbb meg akartam csinálni a szálláshelyemet. Gondoltam, majd reggel jelentkezem a recepción (ezt végül nem tettem meg, és fizetés nélkül távoztam). Kerestem egy félreeső helyet a [tábor szélén](/files/IMG_20240807_203554.jpg) és kifeszítettem két fa közé a ponyvát meg a függőágyat. Sétáltam egy kicsit még, mert [nagyon szép](/files/IMG_20240808_080641.jpg) volt itt is a Savinja. A távoli dörgés némi aggodalommal töltött el, és jogosan: két óra múlva olyan vihar szakadt le ránk, hogy igencsak izgultam, kitépi-e a szél a ponyvát rögzítő cöveket. Azt terveztem, ha így történik, akkor a szél felőli oldalon majd kézzel tartom a ponyvát magamon, amíg alább nem hagy a szél. De a cövek kitartott, csak némi vízpermet érte néha az arcomat, de fél óra múlva már csak a zápor kellemes dobogása hallatszott felettem, ami szépen álomba ringatott.
#### 2024-08-08 csütörtök: Terra Omnia, Logarska Dolina
Reggel ébredéskor [kissé ázott](/files/IMG_20240808_082443.jpg) volt a világ, de a vihar elment és hamarosan kisütött a nap. Ekkor ért az út egyik legkeservesebb meglepetése: kiderült, hogy a nyeregtáska egyáltalán nem vízhatlan, ezért beázott az összes váltás ruhám. Most nem volt lehetőségem ezeket kiteregetni a napra, hiszen az egész táj nedves volt még, inkább elindultam Terra Omnia [felé](/files/IMG_20240808_114735.jpg). A Savinját elhagyva hamarosan murvás talajra váltott az út, ami egyre meredekebben vitt felfelé a szerpentinen. Ilyen útra teljességgel alkalmatlan a Fekete Párduc, szóval nem volt más választásom, tolni kellett felfelé. Terra Omnia mintegy 800 méter magasan fekszik, hát szép séta volt, de nem bántam, egyre kiváncsibban haladtam felfelé. Kevéssel dél után értem oda. Előre megterveztem a belépőmet, és amikor már látszott a házuk és hallottam is, hogy nevetnek valamin, megálltam és tele torokból énekeltem, hogy *[Hoka Hey, Hoka Hey, Hoka Hey Hey Hey!](https://www.youtube.com/watch?v=T_QnQf1djNM&t=88s)* Hát, nagyon meglepődtek rajtam, Steve lejött a teraszról, ahol épp pihentek, és kiváncsian bevárt. Én meghajtottam a fejem, kicsit esetlenül elkezdtem magyarázni, hogy "*I'm a pilgrim and I came to say thanks for the music you made*". Nem tudtam, milyen fogadtatásra számíthatok, és nagyon meghatódtam a kedvességüktől. Tényleg világhírű zenészek, és mégis teljesen [közvetlenek](/files/IMG_20240808_144907.jpg) voltak velem, pedig épp vendégeik is voltak. Kiderült, hogy épp [Daphyd](https://daphyd.wixsite.com/daphydsens) is ott volt náluk, ő még játszott is kicsit nekem a *didzseridu*-n. Kellemeset beszélgettünk, és amikor megemlítettem a vihart és az elázott ruháimat, Jenny felkínálta a ruhaszárítójukat is. Nem maradtam végül sokáig, elbúcsúztam, ők is készültek épp valahova a vendégeikkel.
Jenny javasolt nekem egy helyet, amit szerinte érdemes lenne meglátogatnom, így Logarska Dolina felé vettem az irányt. Hát itt már kezdtem beérni a durvább hegyek közé, sajnos nem csináltam fényképet a szurdokról, amin keresztülment az út, de aztán, amikor odaértem az úticélomhoz, [kattintottam](/files/IMG_20240808_182239.jpg) egy [párat](/files/IMG_20240808_183753.jpg)... hát nem akármilyen szép helyre érkeztem.
Viszont nem találtam helyet, ahol letáborozhattam volna, hotel meg annyi volt, mintha kötelező lenne, ezért bementem néhányba, hogy megkérdezzem, mennyiért kaphatnék szobát. Hát, elég drágák voltak, ezért kicsit elszontyolodva ácsorogtam egy asztaltársaságtól nem messze. Hallották, hogy szállást keresek, és egy kedves hölgy megszólított, hogy jó lesz-e egy átépítés alatt álló csűr, ahol egy ágyat és zuhanyzót tud felkínálni. Kiderült, hogy az egyik [szálloda](https://www.logarska-dolina.si/en/accommodation/hotels-and-guesthouses/eco-house-na-razpotju) tulajdonosa, és ez az egyik projektje, hogy az ott álló régi csűrt átalakítja úgy, hogy [szalmaágyas](/files/1182045673032576.jpg) szobák lesznek benne. Kaptam az ajánlaton, és [beköltöztem](/files/474784828679089.jpg) 40€-ért, amiben aztán a reggeli is benne volt. A szalmaágyak a szomszéd szobában voltak, és olyan kellemes illatuk volt, hogy minden ajtót nyitva hagytam. Balról az éjszakai friss hegyi levegő áramlott be, jobbról pedig a szalma és a fa illata. Csodálatos éjszaka volt!
#### 2024-08-09 péntek: Rinka vízesés - Drauradweg
Reggel ismét hatalmasan bereggeliztem és elbeszélgettem a szállásadómmal, akit egyébként Andreának hívnak. Mesélt egy kicsit a hegyvidéki élet hátulütőiről is: két évvel ezelőtt katasztrófahelyzet volt Szlovéniában, a sok eső miatt földcsuszamlások keletkeztek és nem mellesleg hatalmas sziklák görögtek alá a völgy felé. Ez még most is előfordul, és félő, hogy egészen a faluig elgurulnak, ezért a legörgött sziklákat daruval teherautókra pakolják és elszállítják, folyamatosan, minden nap jönnek-mennek a hatalmas teherautók.
Elindultam megnézni a Rinka vízesést. Az úton odafelé percenként szembejöttek a teherautók, de nem bántam, mert értettem az okát. Illedelmesen le is húzódtam az útról, ha nem fértünk volna el. Az útnak hamarosan vége szakadt, lezártam a parkolóban a bicajomat, és gyalog sétáltam fel a vízeséshez. Hát [nem bántam meg](/files/IMG_20240809_110110.jpg), ilyet még nem pipáltam, egy százméteres vízesés, amiből majdnem 80 méteren át szabadon hull le a víz. Egyébként ez a Savinja "forrása" is. Jókat [kortyoltam](/files/IMG_20240809_111845.jpg) a vízből, teljesen tiszta volt. Legalább egy órát eltöltöttem itt, annyira [lenyűgözött](/files/IMG_20240809_110422.jpg) a látvány és a hangulat.
Miután visszatértem a szálláshelyemre, összecsomagoltam és Andrea tanácsára elindultam egy fennsík felé, ahonnan csodaszép kilátás nyílik a völgyre. Hát itt már tényleg kiütközött a lengőorrú alkalmatlansága, 10%-os emelkedőn már kipörgött a hajtott első kerék, úgyhogy jó nagy szakaszokon tolnom kellett. Annyira elmerültem a sétában, hogy eltévesztettem az utat és elhagytam egy legáazást, és Ausztria felé haladtam. Mikor észrevettem a hibát, tanakodtam egy kicsit, hogy visszaforduljak-e, végül úgy döntöttem, hogy folytatom az utam Ausztria felé, ha már úgyis a Drauradweg a célom. Ezt a döntésemet utólag kicsit megbántam, miután [megnéztem](https://maps.app.goo.gl/nDHagnrTrBYjGsg67), [mit hagytam ki](https://maps.app.goo.gl/RyApkjZEa3jLKAZA9). Innentől folyamatosan 12%-os emelkedőkön toltam a bicajt, egészen az osztrák határig 1400 m magasra. Az vígasztalt, hogy remek minőségű, sima aszfalton toltam, és arra számítottam, hogy majd lefelé ugyanez lesz, akkor aztán mehet ereszd-el-a-hajam stílusban az ereszkedés. Hát, tévedtem. A [határhoz érve](/files/IMG_20240809_153255.jpg), Ausztriában, váltott a minőség, és egy hepehupás csupakátyú úton kellett leereszkednem. Féltem, hogy elkopik a fék, mire leérek, kétszer meg is álltam, hogy hagyjam lehűlni a féktárcsát, mert felforrósodott. Az ereszkedés felénél az első fék kezdett beragadni, erősebb fékezésnél nem oldott ki, úgy kellett a lábammal megpöccentenem, hogy kioldjon. Mondjuk a [látványra](/files/IMG_20240809_154612.jpg) egyáltalán [nem lehetett panaszom](/files/IMG_20240809_155507.jpg). Miután pedig leértem a hegyről, az osztrákok olyan szuper minőségű kerékpárutakkal kényeztettek el, hogy egészen [elolvadtam](/files/IMG_20240809_170514.jpg). Este 6-ra oda is értem a Drauradweg-hez, a Dráva partjára. Itt aztán megint [muszáj](/files/IMG_20240809_182654.jpg) [volt](/files/IMG_20240809_183530.jpg) [sokat](/files/IMG_20240809_184748.jpg) [fotóznom](/files/IMG_20240809_191200.jpg), [annyira](/files/IMG_20240809_192146.jpg) [szép](/files/IMG_20240809_193713.jpg) volt. A Drauradweg osztrák szakasza igazi kellemes túra, főleg, ha a Dráva folyását követve enyhén lefelé megyek rajta, éppen csak néhány erősebb emelkedő szakítja meg az andalgást. Néhol murvás az út, de ez sem igazán zavaró. A lényeg, hogy sehol egy autó, csak csend és szép táj. Az esti [szürkületben](/files/IMG_20240809_205055_NR.jpg) aztán megvacsoráztam (gouda sajt és narancslé), majd elkezdtem táborhelyet keresni. Sötét volt már, Kleindiex-nél jártam, amikor megtetszett egy erdő az út szélén. Egy szélesebb füves emelkedőn feltoltam a bicajt a fákig, és azt néztem, melyik lenne alkalmas a függőágyamnak. Ez a szakasz történetesen autókkal közös rész, de nappal alig találkoztam velük. De most, hogy a sötétben a kivilágított bicajommal ott álltam a fák mellett, egy sofőr észrevett és odahajtott az autójával a füves emelkedőn hozzám és meglehetősen harciasan megkérdezte, hogy itt meg mi folyik. Megmondtam őszintén, hogy a függőágyam számára keresek helyet, hogy alhassak. Erre már kissé enyhébben válaszolt, hogy ez privát erdő. Megköszöntem, hogy figyelmeztetett, és mondtam, hogy akkor persze megyek tovább. Eddigre már teljesen megenyhült az emberünk, azt mondta, nyugodtan alhatok ott is, de javasolt egy másik, szerinte sokkal jobb helyet, pár száz méterrel odébb. Igaza is lett, tényleg [kényelmes szálláshelyet](/files/IMG_20240810_065728_NR.jpg) találtam, elbújva mindenki elől. Szélcsendes, meleg éjszaka volt, megszáradt a nedves ponyva is reggelre.
#### 2024-08-10 szombat: Vissza Mariborba
Reggel aránylag korán de már világosban tábort bontottam, és indultam tovább. [Látványos](/files/IMG_20240810_081700.jpg), [ködös](/files/IMG_20240810_081224_NR.jpg) [reggel](/files/IMG_20240810_082557.jpg) volt. Annyira élveztem a Drauradweget, hogy úgy döntöttem, még aznap Mariborig megyek, elvégre az csak 100 km. Neuhaus faluban találtam egy [élelmiszerboltot](https://maps.app.goo.gl/z8puTPJw5MH413UW6), oda betértem narancslevet és reggelit venni. A néni nagyon kedves volt, ajánlott nekem egy házi joghurtot. Vettem hozzá egy zsemlét, és kiültem a bolt elé az árnyékba egy megterített kisasztalhoz a padra. Az a joghurt azóta is az egyik legszebb emlékem az útról, annyira finom volt.
Lavamündnél megcsodáltam, ahogy a Lavant folyó beletorkollik a Drávába, látványosan [nem keveredve](/files/IMG_20240810_094749.jpg) vele. Nem sokkal később ismét megálltam egy félreeső helyen, hogy most már véglegesen megszárítsam a még mindig enyhén nedves ruháimat, már eléggé szaga volt az egésznek. [Kiterítettem a száraz ponyvát](/files/IMG_20240810_102039.jpg), és azon tűzforróra melegedett minden a napon, addig én meg árnyékban pihentem és próbáltam internetet varázsolni a telefonomra. Ugyanis Ausztriában nem volt internet kapcsolatom. A roaming működött, telefonálni tudtam, de Kärntenben csak néha volt 3G, holott Horvátországban és Szlovéniában is full 4G állt a rendelkezésemre. Micsoda elmaradott helyre vetődtem!
Egy óra múlva összeszedtem a már tökéletesen száraz, szagtalan ruháimat és cuccaimat, és indultam tovább, nagyon elégedetten.  Hamarosan a határhoz értem. Az elégedettségem viszont Dravograd után nagyon hamar elpárolgott. Valamilyen rejtélyes okból a Drava Bike útvonalat felvitték a hegyekbe, brutális, murvás emelkedőkkel és eszement kátyús lejtőkkel. A táj tagadhatatlanul nagyon szép volt, de a folyamatos káromkodásomtól nem látszott eléggé. Erre, őszintén szólva, nem számítottam. Ráadásul a hegyről rálátni a Drávára, és eléggé demoralizáló nézni, ahogy a túloldalon ott suhannak az autók a tükörsima aszfalton, közvetlenül a folyóparton. Miért nem lehetett oda egy kerékpársávot építeni? A BuBa jutott eszembe erről, de még ott is legalább az útminőség jó. Itt ráadásul még azon is izgulhat az ember, hogy mikor kapja el egy újabb földcsuszamlás, amire [láttam](/files/IMG_20240810_123751.jpg) [példát](/files/IMG_20240810_123805.jpg) is. A folytonos fékberagadás is elég idegesítő volt. Persze, azért előnyei is vannak ennek a szakasznak, az egyik legnagyobb, az erdő árnyéka, de a [friss víz](/files/IMG_20240810_145214.jpg) a hegyi patakból sem volt megvetendő. Na de, sok felfelé tolás, lefelé a murván néhány esés után, ezen is valahogy túltettem magam, és aztán Mariborhoz közeledve már teljesíthető kerékpárutak is akadtak.
Este négyre Mariborba érkeztem, meglehetősen elcsigázva, nagyon fáradtan. Egyenesen a Hotel Orel felé vettem az irányt, már mint ismerős, navigáltam Maribor utcáin. A hotelben várt rám még egy kellemetlen meglepetés: elfogyott minden szoba, hiszen hétvége volt. Nagyon fáradt voltam, ez szerintem látszott is rajtam, ezért a recepciós kisasszony keresett nekem egy szobát, amit lemondtak. Na igen, de az 80€. Nem volt erőm más szállást keresni, elfogadtam. Így jár, aki nem tervezi meg az útját eléggé. Úgyhogy az utolsó estémet luxuskörülmények között töltöttem, lezuhanyoztam, sétáltam a városban kicsit, megvettem a másnapi narancslémet, és hallgattam az utcai jazz-zenészeket. Mi tagadás, elég jót aludtam a kényelmes ágyban.
#### 2024-08-11 vasárnap: Vonattal haza
Másnap reggel sehova se siettem, ismét hatalmasan megreggeliztem, kényelmesen összecsomagoltam, és elgurultam a pályaudvarra. Vettem egy jegyet Budapestre 47€-ért. Egy óra múlva indult a vonat, egy helyen kellett csak átszállni, volt arra is fél órám, majd a magyar vonaton lecsüccsentem a kerékpártárolóban, mert annyira utálom a légkondicionálást, hogy inkább ott maradtam, ahol meleg van ugyan, de mozog a levegő.
A határnál megálltunk, kerestem vizet a kulacsomba. Megkérdeztem a vasutast, hol találok ivóvizet. Azt mondta, csak a mosdóban, de nem biztos benne, hogy ivóvíz, de várjam meg, mindjárt jön. Adott ingyen két palack ásványvizet! Ez nagyon jólesett. Az egyik palackot oda is adtam egy kerékpáros túrázónak.
Ahogy haladtunk befelé Magyarországon, egyre több késést összeszedve, egyre több felszálló embert begyűjtve, hallom ám, hogy a légkondi elromlott, az emberek főnek a levükben, egyre többen gyűltek oda, ahol én voltam. Nem bántam, dumáltunk a külföldi diákokkal, túrázókkal, akárkivel. Az egyik diák a földre ült, nekidőlt a bicajomnak. Ezt se bántam, mi baja lehet a bicajnak. Nos, leszálláskor arra lettem figyelmes, hogy az első kerék nehezen forog és reszelős hangot ad ki. Na mondom, teljesen beragadt a fék, vagy a srác elgörbítette a féktárcsát? Próbáltam a beállítógombbal meglazítani a fékpofákat jobban, hogy ne érjen hozzá a tárcsához. Semmi. Nagy nehezen aztán rájöttem, hogy csak a sárvédő pálcáját görbítette el, és az tapadt rá a gumira. Csak ki kellett egyenesíteni és a kerék szabadon forgott. Ráadásul az első fék állítgatása miatt a beragadás is megszűnt, egyszóval Kelenföldről egy teljesen jól működő bicajjal tértem haza.
#### Lengőorrú-fekvőkerékpáros tapasztalatok
- Most először használtam SPD-t hosszabb úton. Anélkül, nem hiszem, hogy végig tudtam volna ezt csinálni, az emelkedőket sokkal-sokkal könnyebb ezzel a pedállal legyőzni, mert húzni is lehet a pedált. Gyorsítani is jobban tudok. Egyre büszkébb vagyok arra, hogy két éve, SPD nélkül, ugyanekkora csomaggal, lengőorrúval megmásztam a Kékestetőt.
- Fontos, hogy olyan SPD legyen a pedálon, ami stabilan kiold. Az enyém egy olcsóbb verzió, aminél nagyon sokszor fordult elő, hogy kioldás után továbbra is beakadt valahogy a szerkezet a cipőmbe. Legalább négyszer estem el az úton emiatt, szerencsére olyankor már mindig álltam, és hát rekuról nem esik nagyot az ember, jóval közelebb van a földhöz.
- Komolyabb vagy murvás emelkedőkre teljesen alkalmatlan a lengőorrú. 10%-os emelkedőt még rövid távon tudtam teljesíteni, de azt is csak úgy, hogy óvatosan, lassan, egyenletesen tekertem a pedált, ami rendkívül fárasztó, hiszen pont a legerősebb izmot nem tudom kihasználni, hisz amint azzal tapostam, azonnal kipörgött a kerék. Így is érezni lehetett, hogy folyamatosan koptatom a gumit. A 12%-ot egyszer próbáltam, később már azonnal leszálltam és toltam.
- A reku geometriáján sok múlik. Minél nagyobb a szög a test és az előre nyúló láb között, vagyis minél inkább csípőből lefelé taposok és nem ülve, előre, annál nagyobb erőt tudok kifejteni (anatómiai okokból) és annál kevésbé terhelem a térdemet. Ezt abból érzem, hogy az SPD-t tudom úgy tolni, hogy lógatom a lábam a pedálról és a tolás súlypontja ezzel lejjebb kerül. Kicsit ez visszafeszíti a lábfejemet ugyan, de érezni lehet, ahogy jobban be tudom kapcsolni a fenékizmot, ami sokat "nyom" a latban.
#### P.S.
Majdnem 600 km-t utaztam kerékpáron és gyalog. Egy csodálatos utazás volt. Sok szép élménnyel gazdagodtam.
Ellenben, titkon reméltem valamilyen katarzist legalább a végére. Ez elmaradt, nem tudom, miért, az út, a fizikai fáradság és a kihívások ellenére. Mindenképp nagy előrelépés volt, hogy meg mertem tenni azt, hogy csak magam vagyok, és csak magammal törődök.
Hétfőn reggel már várt a munkahely, és szomorúan konstatáltam, hogy ugyanaz a szorongás tölt el, mint azelőtt. Ugyanaz a rettegés lett úrrá rajtam, amikor valamilyen követelés ért, mint azelőtt. Annyit viszont megértettem, hogy az ilyen utazós élet sokkal jobban tetszik, mint az, amit most csinálok.
Miközben Jennyvel beszélgettem, észrevettem, hogy ezalatt is kötözte a gyógynövényeit, hogy kiakassza száradni. Megjegyeztem, hogy jó sok munkával jár az ilyen életmód, amit csinálnak. Jenny erre ezt felelte: "*this is play for me*".
Talán változtatni fogok az életemen.
