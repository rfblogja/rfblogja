---
title: Történelmi áttekintés
summary: Rövid összefoglaló arról, hogy hogyan szakadtunk el természetes énünktől a történelem távlataiban.
date: 2024-05-21
draft: false
---
Az evolúció során az embert egy fontos új tulajdonság emelte a többi állat fölé: a történetek kitalálásának képessége. Az ember emiatt képes lett együttműködni más emberekkel, akiket személyesen nem is ismer, tehát sokkal nagyobb számban, és időben eltolva tudunk egymással kommunikálni és együttműködni. Az együttműködés alapja egy közös történet, amit igaznak hiszünk.

A gondolkodásunk történetalapú, ami azt jelenti, hogy a fejünkben van egy modell a világról (eszme), ami önmagában (többé-kevésbé) ellentmondásmentes. Ez a világkép a magyarázat mindarra, ami körülvesz minket, valamint ez a kovász, ami egy közösséget összetart. Ha valaki kételkedni kezd a közös történet igazságában, az nagy valószínűséggel kilökődik a közösségből.

A vadászó-gyűjtögető életmód az, amire az ember az evolúció során berendezkedett, ehhez kötődnek az ösztönei, szükségletei és a vágyai. Valószínűleg volt már valamilyen vallásunk is, történészek szerint egyfajta animista vallás lehetett. A lényeg azonban az, hogy nem tartottuk magukat a többi állathoz képest felsőbbrendűnek, mert a táplálékláncban valahol középen helyezkedtünk el. Ez változott meg akkor, amikor elkezdtünk növénytermesztéssel és állattenyésztéssel foglalkozni.

A mezőgazdaság bevezetése minőségi változást hozott az ember életében. A Bibliában van is emlék erről: "*Fáradsággal szerzed meg rajta táplálékodat életed minden napján. Tövist és bojtorjánt terem számodra. A mező füvét kell enned. Arcod verítékével eszed kenyeredet, amíg vissza nem térsz a földbe, amiből lettél*". Ahhoz, hogy az ember számára elfogadható legyen az, hogy állatokat tartson rabszolgasorban, valószínűleg szükséges volt erkölcsi értelemben igazolni azt. Erre szolgált az újfajta istenhit: az uralkodó és parancsoló isten képe, aki szerint az ember a kiválasztott faj, akinek joga van uralkodni más állatokon, cserébe engedelmességgel tartozik Istennek (illetve az őt képviselő embereknek).

A magántulajdon kialakulása hozta magával az elit felemelkedését. Az elit pedig ott tudott erősebben megmaradni, ahol a közös történet erkölcsileg igazolta a létezésüket, mert akkor engedelmesek voltak a közösség tagjai. A motiváció minősége is átalakult: megjelent az erkölcsi ítélet (*ettünk a jó és rossz tudásának fájáról*) és ez magával hozta a büntetést és a jutalmazást. Ahhoz, hogy az elit egy tagja büntethessen, és azt el is fogadják az alattvalók, szükséges volt, hogy mind egyetértsenek a morális ítélet jogosságával. Erről a közös történet, mai nevén a vallás gondoskodott. Ahol pedig olyan vallás alakult ki, amelyik elfogadhatónak, sőt kívánatosnak tartotta az erőszakot mint motivációt (tehát az istene ítélkező és jutalmaz vagy büntet), a történet nagy tömegeket tudott megmozgatni ahhoz, hogy más népeket kiirtsanak. Így terjedtek el végül a nagy világbirodalmak, kipusztítva szinte minden más népet, ahol nem az erőszak volt a kultúrájuk alapja. Ma ez a kultúra dominál gyakorlatilag világszerte.

Mivel az ember az új életformával már nem az ösztöneire és az érzéseire hagyatkozott, hanem a történet és a közösség elvárásai kormányozták a tetteit, az egymással (és különösen a gyermekekkel) való bánásmód megváltozott: traumatizáló lett. Gyerekek nőnek fel úgy, hogy azt sugallják nekik, csak akkor elfogadhatóak, ha úgy cselekszenek és gondolkodnak, ahogy azt a vallás / kultúra / közös történet előírja. Ez aláássa az önbecsülést és a kockázatvállalási hajlandóságot, és gyakorlatilag nincs is már szükség külső büntetésre vagy jutalmazásra: az ember önmagát sanyargatja és bünteti, ha úgy érzi, nem felelt meg eléggé az elvárásoknak, hisz kicsi gyermekkorától folyamatosan kondicionálta a közös történet (állandó feszültségben él, szégyen és bűntudat mardossa).

