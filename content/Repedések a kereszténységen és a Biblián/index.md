---
title: Repedések a kereszténységen és a Biblián
date: 2024-05-01
draft: false
summary: Keresztényként hullámhegyből hullámvölgybe. 25 évnyi hit és annak megingása.
---
26 éves koromban megtértem egy keresztény fundamentalista gyülekezetben. Csodálatos élmény volt, és lubickoltam abban, ahogy a közösség befogadott. Hívő lettem, elkezdtem hinni Istenben, és azt gondoltam, a Bibliából és a tanításokból megismerhetem Őt. Igyekeztem minden istentiszteleten részt venni és az esti "rap" összejöveteleken kérdéseket lehetett feltenni, amire általában a lelkipásztor válaszolt nagy bölcsességgel. Csodálatos időszak volt. Ott ismertem meg a feleségemet, családot alapítottunk, aktív részese lettem a gyülekezeti életnek is.

Azonban volt egy árnyoldala is ennek a létezésnek: valójában mély kapcsolatot nem építettem ki senkivel, még a legjobb barátom (sőt, a feleségem) is alig tudott rólam valamit. Ennek egyszerű oka volt: magam se tudtam ki vagyok, miért vagyok olyan, amilyen, és befelé nézni sem próbáltam az évek során. Sőt, gondosan felépítettem egy imázst, amit kifelé mutattam, így egy népszerű, bár kissé idegesítő alak lettem a gyüliben. Soha senki nem tudhatta meg, mi van belül, még én sem. Ennek okát utólag megtaláltam: fiatalkori sorsom elég keserves volt (oké, nagyon durva), tehát disszociáltam az érzéseimet és egyfajta lélektelen lebegéssel csak sodródtam, tettem a dolgomat, férj voltam, apa, gyülekezeti tag, dolgoztam, és nem gondolkoztam, legfeljebb csak a bibliai tanításokon, mert attól reméltem, hogy Isten majd "Krisztus képére formál".

Amennyire én meg tudom ítélni, a befelé tekintést nem is nagyon támogatták a gyülekezetben, sőt, ellenjavallották a kövekezők okán:
1. Mivel bűnös vagyok, belül csak a bűnt találhatom, nekem inkább felfelé kell tekintenem Istenre, és bár Krisztus bennem él, nekem magamnak egyre kisebbé kell válnom, hogy Krisztus növekedhessen bennem.
2. Az érzések csalárdak és becsapnak minket, azokra ne hallgassunk. Ha rosszkedvű, vagy netán depressziós vagy, ne kutasd az okát, imádkozz, és hagyd, hogy Isten kihozzon belőle.

Így vált lehetségessé, hogy kétlaki életet éltem, a gyülekezetben még ha kicsit renitens is, de alapvetően példás hívő voltam, otthon a családban pedig hoztam a PTSD okozta formát: gyermekeit, feleségét bántalmazó, dührohamokkal tarkított életet éltem, ahol senki nem tudhatta miért leszek épp dühös a következő pillanatban és fenekelek el egy gyereket valamilyen mondvacsinált okból. Szinte rendszeres volt az az állapot, hogy "apa ideges, óvatosak legyünk". A feleségem szintén keresztényként úgy érezte, ki kell tartania mellettem, pedig sokkal jobb lett volna, ha elválik tőlem és így megvédi tőlem a gyerekeket és saját magát is. Mindezt erősítette a gyülekezeti tanítás is, ahogy én értelmeztem:
1. Az apa a család feje, Krisztus képviselője, akinek feladata, hogy megtörje a gyermekei (bűnös) akaratát és Isten útjára terelje őket. Ennek során büntetésképpen megvontam tőlük a kapcsolatot, és vertem őket. Mivel Isten megbünteti a bűnöst, én is így tettem.
2. Házasságkötéskor elmondhatatlanul nehéz terhet veszünk magunkra: gyakorlatilag arra esküszünk, hogy mostantól a másik fél lesz minden szükségletünk kielégítője. Amit valaha egy falu, vagy közösség jelentett számomra, azt mind most egy személy vállalja. Annak ellenére, hogy egy közösség tagjai voltunk, a közösségtől nem kaptunk olyan törődést, vagy kapcsolatot, ami valóban a szükségleteink betöltésére irányult volna. Ezt nem tudtuk egymásnak megadni, így maradt a manipulatív motiváció, ha valahogy el akartuk érni, hogy a másik tegyen valamit értünk. Ezt szintén a kereszténységből, a kultúránkból tanultuk, hiszen Isten is parancsolatokon keresztül motivál minket arra, hogy kövessük őt, a szüleink, tanáraink is így neveltek (kondicionáltak).
